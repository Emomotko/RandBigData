TNS Polska dla &quot;Wiadomości&quot;: Komorowski traci 8 proc., możliwa druga tura - Wiadomości


Poparcie dla Bronisława Komorowskiego spadło o 8 proc. - dowiadujemy się z sondażu TNS Polska przeprowadzonego dla "Wiadomości". Jednocześnie o tyle samo wzrosło poparcie dla kandydata PiS, Andrzeja Dudy. Gdyby wybory odbyły się w marcu, doszłoby do drugiej tury.
Bronisław Komorowski notuje obecnie poparcie w wysokości 45 proc. Na drugim miejscu plasuje się Andrzej Duda z wynikiem 27 proc. Kandydatka SLD, Magdalena Ogórek zajmuje trzecie miejsce, ciesząc się 5 proc. poparciem. Chęć głosowania na Janusza Korwin-Mikkego deklaruje 4 proc. ankietowanych. Jest to wynik lepszy o 2 proc. względem badania z lutego. Na 2 proc. głosów może liczyć Paweł Kukiz.
Pozostali kandydaci notują 1 proc. poparcia lub mniej. Adam Jarubas, kandydat PSL stracił punkt procentowy i obecnie notuje poparcie w wysokości 1 proc., podobnie jak Janusz Palikot (Twój Ruch), Wanda Nowicka (UP) i Anna Grodzka (Zieloni). Poniżej 1 proc. uzyskali pozostali kandydaci: Marian Kowalski (Ruch Narodowy), Iwona Piątek (Partia Kobiet), Grzegorz Braun (niezależny), Jacek Wilk (Kongres Nowej Prawicy), Włodzimierz Korab-Karpowicz (niezależny), Adam Słomka (niezależny), Zenon Nowak (Partia Dzielny Tata).
55 proc. ankietowanych deklaruje chęć udziału w pierwszej turze wyborów prezydenckich. 27 proc. odpowiada, że raczej pójdzie na wybory, 7 proc. odpowiada "raczej nie" i tyle samo zdecydowanie odmawia udziału w głosowaniu. Niezdecydowanych jest 3 proc.
Sondaż przeprowadzono w dniach 10-11 marca, na reprezentatywnej grupie 1000 respondentów. Badanie odbyło się drogą telefoniczną.
Wybory prezydenckie odbędą się 10 maja; jeśli żaden z kandydatów nie uzyska ponad połowy ważnie oddanych głosów, 24 maja odbędzie się druga tura wyborów.
(br)
